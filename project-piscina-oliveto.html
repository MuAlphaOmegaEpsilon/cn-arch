<p id="title">
 PISCINA NELL'OLIVETO
</p>
<p id="info">
 MONTECATINI TERME, TOSCANA
 <br>
 2022
</p>
<div id="description">
 <p>
  L'intervento prevedeva l'inserimento di una piscina di nuova realizzazione nel verde di una villa privata sulla collina di Montecatini Terme. Fin dall'inizio è stata chiara la necessità di creare una zona ricreativa che non snaturasse l'ambito di intervento; era opportuno dare vita a un episodio di ricreatività e relax all'interno dell'oliveto, dove godere appieno del caratteristico paesaggio collinare toscano e della eccezionale vista panoramica sull'antico borgo di Montecatini Alto.
 </p>
 <img alt="IMMAGINE INIZIALE" src="piscina-oliveto.webp">
 <p>
  La piscina si sviluppa lungo il naturale e preesistente percorso nell'oliveto e la pavimentazione di bordo vasca è posta in continuità della terra, senza l'inserimento di dislivelli e gradini vari, estendendosi perimetralmente per poche decine di centimentri, quanto basta per assicurare un camminamento pavimentato. Sul lato corto opposto a quello di arrivo è stata creata una zona living, protetta da una essenziale struttura a telaio in ferro, su cui sono stati appoggiati dei leggerissimi tendaggi. In corrispondenza di questa area relax, la vasca si apre con una zona a spiaggetta, in cui l'acqua ha una bassissima profondità, a creare una zona solarium utilizzabile anche in stagione non piena, mentre la restante parte, la piscina vera e propria, ha due profondità non progressive che si sviluppano in lunghezza e che consentono un utilizzo sia ricreativo sia sportivo, potendo sfruttare la profondità maggiore per il nuoto.
 </p>
</div>
